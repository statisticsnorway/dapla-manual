---
title: Datadoc datamodell
date-modified: 04/10/2025
lightbox: true
---

I dette kapitlet beskrives informasjonselementene i Datadoc. Siden noen gjelder for **datasett** og andre gjelder for **variabler**, så er kapitlet delt inn i disse to delene.

✅ = obligatorisk, ⚠️ = anbefalt, 🌐 = internasjonalt, ⚙️ = maskingenerert, 🔍 = Utledet

## Datasett

Her beskrives informasjonselementene i Datadoc som gjelder hele datasettet.

### Navn
🌐 *name*  
klargjorte data  ✅ | statistikkdata ✅ | utdata ✅

Navnet på datasettet. Navnet skal være forståelig for mennesker (ikke 
kun forkortelser) slik at det er søkbart. Navnet skal fylles ut på bokmål 
eller nynorsk. Det er valgfritt om en også vil fylle ut på den andre norske 
målformen og engelsk.

### Beskrivelse
🌐 *description*  
klargjorte data ✅ | statistikkdata ✅ | utdata ✅  

En kort beskrivelse av hva datasettet inneholder, f.eks. 
*Inneholder data om bruk av helsetjenester (Levekårsundersøkelsen)*.

### Inneholder personopplysninger

Her skal det krysses av hvis datasettet inneholder personopplysninger, 
dvs. alle opplysninger som entydig kan knyttes til en fysisk person (f.eks. 
fødselsnummer, ulike adresser og bankkontonummer). Se flere eksempler
på personopplysninger i liste laget i PAPIS-prosjektet PAPIS - 
Variabelliste.docx Næringsdata og enkeltpersonforetak (ENK) blir ikke 
regnet som personopplysninger

### Verdivurdering

Denne settes automatisk ut fra datasettets datatilstand. Kildedata har 
verdivurdering «sensitiv»; inndata, klargjorte data og statistikk 
«skjermet» og utdata «åpen».


### Bruksrestriksjon⚙️

Dette feltet fylles kun ut dersom det er knyttet bruksrestriksjoner til 
datasettet. Bruksrestriksjon velges fra menyen.

### Bruksrestriksjonsdato

Dersom det er knyttet bruksrestriksjoner til datasettet, kan en her oppgi 
eventuell «tiltaksdato», f.eks. når et datasett skal slettes eller 
anonymiseres. Noen bruksrestriksjoner vil ikke ha en slik dato, f.eks. vil 
en behandlingsbegrensning normalt være permanent/tidsuavhengig.

### Datatilstand

Datasettets datatilstand er en av følgende: kildedata, inndata, klargjorte 
data, statistikk eller utdata. Tilstanden settes automatisk ved at den 
utledes fra mappe/katalog-strukturen til datasettet i “data-bøtta”, men 
det er mulig å overstyre dette ved å velge en datatilstand fra menyen.

### Status

Statusen viser hvor metadataene er i livssyklusen og velges fra meny. Følgende kategorier kan velges:

1. **Utkast**  
Arbeid med data og metadata pågår, dvs. ikke delt internt eller 
eksternt
2. **Intern**  
Metadata er godkjent for intern bruk, men data med 
verdivurdering “skjermet” kan kun brukes/deles med ansatte med 
tjenstlig behov for tilgang
3. **Ekstern**  
Metadata er godkjent for både intern og eksternt bruk, men 
data kan kun deles med alle eksterne hvis datatilstanden er 
“utdata” (verdivurdering=åpen). Andre datatilstander kan deles f.eks. 

### Enhetstype

Her fyller en inn enhetstypen («objektet»)  som datasettet inneholder 
informasjon om. Eksempler på enhetstyper er «person», «foretak» og 
«bruksenhet». Disse velges fra en meny. Dersom datasettet inneholder 
informasjon om flere enhetstyper, kan disse enhetstypene dokumenteres 
for de aktuelle variablene under Variabler-fanen. Vi anbefaler da  at den 
hyppigst forekommende enhetstypen velges i dette feltet. I noen tilfeller 
vil dataene være aggregerte allerede når de kommer til SSB. Da vil det 
ikke være logisk å snakke om enhetstyper, og en kan velge kategorien 
«aggregert» som verdi i Enhetstype-feltet. Denne kategorien vil også ofte 
være det aktuelle valget for datatilstandene statistikk og utdata da disse 
ofte vil bestå av aggregerte data.  Et unntak her vil være Kostra, som 
også har aggregerte data, men der disse er aggregert på kommune- eller 
fylkes nivå, og det vil da være naturlig å bruke enhetstypen 
«kommune(forvaltning)» eller «fylke(forvaltning)».

### Populasjon

Her skal en skrive inn populasjonen som datasettet dekker(fritekst). En 
populasjon sier hvilken enhetstype(er) som finnes i datasettet, geografisk 
dekningsområde og tidsperiode, f.eks. alle (bosatte) personer i Norge per 
31.12.2024 eller alle foretak i Oslo per 01.03.2025.
Dersom noen av variablene i datasettet har en annen populasjon, kan 
dette dokumenteres for de aktuelle variablene under Variabler-fanen.

### Versjon

Dersom datasettet følger navnestandarden, settes versjonsnummeret 
automatisk. Dersom datasettet ikke følger navnestandarden (det er f.eks. 
ikke et krav at kildedata skal gjøre det), settes det manuelt. Se mer om 
versjoner: Dapla-manual-versjonering

### Versjonsbeskrivelse

Her beskriver man kort årsaken til at en ny versjon ble laget. For versjon 
1 kan en bare skrive «Opprinnelig versjon».

### Inneholder data f.o.m.

Dersom datasettet følger navnestandarden, settes denne datoen 
automatisk. Dersom datasettet ikke følger navnestandarden (det er f.eks. 
ikke et krav at kildedata skal gjøre det), settes denne datoen manuelt. 
Dersom variablene i datasettet inneholder data med ulike startdatoer, 
settes den eldste datoen her. Under variabler-fanen kan en sette korrekt 
«Inneholder data f.o.m.» for variabler som avviker fra datoen som settes 
her.

### Inneholder data t.o.m.

Dersom datasettet følger navnestandarden, settes denne datoen 
automatisk. Dersom datasettet ikke følger navnestandarden (det er f.eks. 
ikke et krav at kildedata skal gjøre det), settes denne datoen manuelt. 
Dersom variablene i datasettet inneholder data med ulike sluttdatoer, 
settes den nyeste datoen her. Under variabler-fanen kan en sette korrekt 
«Inneholder data t.o.m.» for variabler som avviker fra datoen som settes 
her.

### Datakilde

Her oppgis kilden til dataene (på etats-/organisasjonsnivå). Denne velges 
fra menyen. Dersom variablene i datasettet har ulike datakilder, kan disse
presiseres for de aktuelle variablene under Variabler-fanen. I dette 
tilfellet velges den hyppigst forekommende datakilden her.

### Temporalitetstype

Temporalitetstypen sier noe om tidsdimensjonen i datasettet. «Fast» er 
data med verdier som ikke endres over tid, f.eks. fødselsdato. 
«Tverrsnitt» er data som er målt på et bestemt tidspunkt. «Akkumulert» 
er data som er samlet over en viss tidsperiode, f.eks. inntekt gjennom et 
år. «Hendelse/forløp» registrerer tidspunkt og tidsperiode for ulike 
hendelser/tilstander, f.eks. (skifte av) bosted. Dersom variablene i 
datasettet har ulike temporalitetstyper, kan disse presiseres for de 
aktuelle variablene under Variabler-fanen. I dette tilfellet, velges den 
hyppigst forekommende temporalitetstypen her.

### Statistikkområdet
Her skal det primære statistikkområdet som datasettet tilhører, velges fra
menyen.

### Nøkkelord

Her kan en legge inn nøkkelord som beskriver datasettet, og som dermed
kan brukes i søk. Nøkkelordene må legges inn som kommaseparert 
streng, f.eks. «befolkning, skatt, arbeidsledighet».

### Geografisk dekningsområde

Oppgi datasettets geografiske dekningsområde. Norge er default.

## Variabler

Her beskrives informasjonselementene i Datadoc som gjelder hele variabler.

### Navn

Navnet på variabelen. Navnet skal være forståelig for mennesker (ikke 
kortnavn/teknisk navn) slik at det er søkbart. Navnet skal fylles ut på 
bokmål eller nynorsk. Dette feltet fylles bare ut dersom «Definisjons 
URI»-feltet ikke er utfylt. Dersom det er utfylt, vil navnefeltet automatisk 
fylles med navnet til Vardef-variabelen som det lenkes til. Det er mulig å 
endre Vardef-navnet i Datadoc-editor dersom det er relevant.
Et eksempel på navn er «Personidentifikator». Det tilhørende kortnavnet 
(navnet i datasettet) vil være «pers_id».
De fleste variabler skal dokumenters i Vardef, og dermed kunne pekes til 
fra Datadoc-editor. Men hvis datasettet inneholder noen variabler som 
kun brukes i dette datasettet, og dermed ikke skal gjenbrukes, trenger 
de ikke å dokumenteres i Vardef . Det kan f.eks. dreie seg om variabler 
som brukes i en spesiell beregning eller kontroll. Disse  dokumenteres da 
i Datadoc-editor. Navnet skal dokumenteres i dette feltet, mens 
definisjonen og eventuelt tilhørende kodeverk skal dokumenteres hhv. i 
feltet Kommentar og Kodeverkets URI. (Når en fyller ut «Definisjons 
URI»-feltet, vil en også få lenke til ev. kodeverk via Vardef-variabelen).

### Definisjons-URI (Definition URI)

Her oppgis lenken til tilhørende variabel i Vardef. Dersom kortnavnet på 
variabelen er det samme som kortnavnet til en variabel i Vardef, vil denne
Vardef-URI-en komme opp som forslag i dette feltet.

### Er personopplysning

«Ikke personopplysning» er default i dette feltet. Hvis variabelen 
imidlertid er en personopplysning, må en oppgi om den er 
pseudonymisert/kryptert eller ikke. Disse kategoriene velges fra menyen. 
Personopplysninger er alle opplysninger som entydig kan knyttes til en 
fysisk person (f.eks. fødselsnummer, ulike adresser og 
bankkontonummer). Se flere eksempler på personopplysninger i liste 
laget i PAPIS-prosjektet PAPIS - Variabelliste.docx . Næringsdata og 
enkeltpersonforetak (ENK) blir ikke regnet som personopplysninger.

### Måleenhet

Dersom variabelen er kvantitativ, skal den ha en måleenhet, f.eks. 
«kroner» eller «tonn». Måleenheten velges fra menyen.
Multiplikasjonsfaktor
Multiplikasjonsfaktor er den numeriske verdien som multipliseres med 
måleenheten, f.eks. hvis det er store tall i datasettet. En kan f.eks. velge 
multiplikasjonsfaktor 1000, og  måleenhet «kroner» slik at verdiene vises 
i 1000 kroner.

### Variabelens rolle

Her skal en oppgi variabelens rolle i datasettet (velge fra menyen). De 
ulike rollene er «identifikator» (identifiserer de ulike enhetene i et 
datasett, f.eks. fødselsnummer som identifiserer personer og 
organisasjonsnummer som identifiserer foretak), «målevariabler» som 
beskriver det vi måler, dvs. egenskaper ( sivilstand eller omsetning), 
«startdato» (beskriver startdato for hendelser som har et forløp, eller 
måletidspunkt for tverrsnittdata), «stoppdato» (beskriver stoppdato for 
hendelser som har et forløp) og «attributt» (som kan brukes dersom en 
ønsker å utvide datasettet med informasjon knyttet til gitte variabler, 
f.eks. vedrørende datakvalitet eller editering).

### Kodeverkets URI

Lenke (URI) til gyldig kodeverk (klassifikasjon eller kodeliste) i Klass. 
Dette feltet vil sjelden benyttes siden variabelen i all hovedsak vil knyttes 
til tilhørende kodeverk via relevant variabeldefinisjon i Vardef. Unntaksvis
kan den imidlertid knyttes direkte til Klass via dette feltet i tilfeller der 
variabelen ikke defineres i Vardef (se nærmere info under feltet «Navn»). 
Via dette feltet kan en også lenke til en variant av et kodeverk dersom en 
ønsker å spesifisere kodeverket som er knyttet til variabeldefinisjonen i 
Vardef (eksempelvis variabelen “næring” som i Vardef er knyttet til 
Standard for næringsgruppering (SN). For variabelen i datasettet kan en 
da f.eks. lenke til en variant av SN som kun inkluderer næringene som er 
aktuelle for egen statistikk, hvis dette er ønskelig).

### Kommentar

Kommentar-feltet kan brukes på to måter. Den første er at en kan legge 
inn ytterligere informasjon om variabelen, f.eks. hvis en ønsker å utdype 
noe i definisjonen fra Vardef. Den andre måten er knyttet til de sjeldne 
tilfellene der en variabel ikke må dokumenteres i Vardef. En kan nemlig 
unnlate å dokumentere en variabel i Vardef dersom den kun brukes i ett 
datasettet, dvs. at den aldri gjenbrukes (se mer info under feltet «Navn»).
I et slikt tilfelle må variabelen defineres i Kommentar-feltet.  (NB 
variabler som kun brukes i ett datasett, kan godt dokumenters i Vardef i 
stedet for i  kommentar-feltet dersom en ønsker det).

### Datakilde

Datakilde settes vanligvis på datasettnivå, men dersom datasettet består 
av variabler med ulike datakilder, kan datakilde på variabelnivå velges i 
dette feltet (på etats-og organisasjonsnivå, velges fra meny).

### Temporalitetstype

Temporalitetstype settes vanligvis på datasettnivå, men dersom 
datasettet består av variabler med ulike temporalitetstyper, kan 
temporalitetstype på variabelnivå velges i dette feltet.
Temporalitetstypen sier noe om tidsdimensjonen til variabelen. «Fast» er 
data med verdier som ikke endres over tid, f.eks. fødselsdato. 
«Tverrsnitt» er data som er målt på et bestemt tidspunkt. «Akkumulert» 
er data som er samlet over en viss tidsperiode, f.eks. inntekt gjennom et 
år. «Hendelse/forløp» registrerer tidspunkt og tidsperiode for ulike 
hendelser/tilstander, f.eks. (skifte av) bosted.

### Populasjon

Populasjon settes vanligvis på datasettnivå, men dersom datasettet består
av variabler med ulike populasjoner, kan populasjonen dokumenteres på 
variabelnivå i dette feltet.
En populasjon sier hvilken enhetstype(er) som finnes i datasettet, 
geografisk dekningsområde og tidsperiode, f.eks. alle (bosatte) personer i
Norge per 31.12.2024 eller alle foretak i Oslo per 01.03.2025.

### Format

Dette feltet kan benyttes som en ytterligere presisering av datatype i 
tilfellene der det er relevant. En kan fylle inn verdienes format (fysisk 
format eller regulært uttrykk) i maskinlesbar form i forbindelse med 
validering, f.eks. ISO 8601 som datoformat.

### Inneholder data f.o.m.

Denne datoen settes vanligvis på datasettenivå, men dersom variablene i 
datasettet inneholder data med ulike startdatoer, kan startdato 
dokumenteres på variabelnivå i dette feltet.

### Inneholder data t.o.m.

Denne datoen settes vanligvis på datasettenivå, men dersom variablene i 
datasettet inneholder data med ulike sluttdatoer, kan sluttdato 
dokumenteres på variabelnivå i dette feltet.

### Datatype

Her dokumenterer en datatype ved å velge en av følgende kategorier i 
menyen: «tekst», «heltall», «desimaltall»,» datotid» eller «boolsk» 
(sant/usant). Dersom variabelen er knyttet til et kodeverk i Klass, 
benyttes verdien «tekst».

### Dataelementsti

Denne skal kun brukes for hierarkiske datasett (JSON) hvor det er 
nødvendig å oppgi sti til dataelementet. Bruk “dot-notasjon” (JsonPath-
lignende syntaks) til å peke til variabelen (dataelementet). Dette er en 
generisk/teknologinøytral måte å peke til elementer i både JSON, XML og 
andre hierarkiske datastrukturer.

### Ugyldige verdier

Dette feltet er et fritekstfelt, og brukes til å beskrive ugyldige verdier som
inngår i variabelen. Et eksempel kan være variabelen 
«organisasjonsnummer» hvis en vet at noen av verdiene knyttet til 
enpersonsforetak mangler et siffer i fødselsnummeret eller egentlig er 
passnummer.

### Kortnavn

Dette er navnet som brukes på variabelen i datasettet, denne 
maskingenereres i Datadoc-editor.

### Id

Dette er en unik SSB-identifikator for variabelen i datasettet. Denne 
maskingenereres i Datadoc.

## Pseudonymisering

